Kolme Opetusta Tarantinolta
===========================

:nimi: Anssi Karppinen
:opiskelija-numero: 425533

Luennon tärkeimmät teemat olivat mielestäni kolmen eri hahmon, Vincent Vegan, Billin ja Beatrix Kiddon, kautta käsitellyt näkökulmat oman minuuden kehittymiseen. Esimerkit herättivät tekemään itsetutkiskelua ja pohtimaan kuinka itsestä voi löytyä uusia puolia omien vakiintuneiden toimintakaavojen ulkopuolelta.

Vincent Vegan filosofia kuvastaa hyvin sitä, kuinka näemme toiset eri tavoin kuin itsemme. Tehdessämme omasta näkökulmastamme tahattoman virheen alamme etsiä syitä ympäristöstä. Emme välttämättä tutkiskele toimintaamme tarkasti, vaan valikoimme tiedostamiamme asioita omaksi hyväksi. Tällöin virheen syyt on helppo laittaa olosuhteiden tai muiden ihmisten piikkiin. Jos alistumme ympäristön syyttelyyn omista virheistämme tai edes sattumanvaraisista tapahtumista, madaltuu kynnys siirtyä negatiiviseen kiukuttelun kierteeseen. Olen kokenut, että esimerkiksi ulkopuolinen stressi ajaa helposti tähän kierteeseen. Omilla vaikeillakin hetkillä olisi tärkeää pystyä tiedostamaan oma toiminta ja vastuu, ennen kuin tarkastelee ympäristöään.

Vegan filosofian ominaispiirre on myös ns. pikavoittojen tavoittelu nautinnon saamiseksi. Ymmärsin luennolla sen, että mitä nopeammin ja helpommin nautinnon voi saavuttaa sitä lyhytkestoisempi nautinto useimmiten on. Huomasin, että tällä on selvä yhteys omaan elämääni. Otan aika paljon pikavoittoja, mutta vastapainoksi koen tehneeni töitä oman hyvinvointini ja ystävyyssuhteiteni eteen. Mielestäni nautinnon pikavoitoissa ei suurimmaksi osaksi ole mitään väärää, kunhan muistaa sen, millä loppupeleissä on merkitystä.

Beatrix Kiddo kykeni transformaatioon, koska hän oli saamassa lapsen. On aiheellista kysyä, olisiko hän kyennyt siihen itsensä puolesta vai oliko lapsi ainoa merkitsevä tekijä. Oman kokemukseni perusteella ihmisten transformaation käynnistymisen taustalla on useammin joku ulkopuolinen tekijä kuin oman ajatusmaailman muutos vakaassa ympäristössä. Tässä tapauksessa tekijä oli lapsen saaminen, mutta yhtä hyvin se voi olla esimerkiksi läheisen menettäminen. Luento herätti ajattelemaan sitä, onko transformaatio parempaan loppupeleissä merkitsevää, vaan se, kuinka pysyvä transformaation vaikutus on. Uskon, että suuri osa ihmisistä kokee elämänsä aikana merkittävän transformaation, mutta harvemmalla tämä laadultaan rikkaampi filosofia kestää loppuun saakka.

Billin filosofian taustalla on ihmisen taipumus luokitella asioita. Hän myös asettaa itsensä keskiöön. Tähän filosofiaan on hankala löytää kosketuspintaa omasta elämästäni, muttauskoakseni tähän johtavia tekijöitä ovat valta ja oman toiminnan kritiikitön tarkastelu. Mielestäni Bill näyttää erinomaisen esimerkin seurauksista, jos ei omasta toimesta haasta filosofiaansa ja ei edes halua ymmärtää todellisuuden kompleksisuutta.
